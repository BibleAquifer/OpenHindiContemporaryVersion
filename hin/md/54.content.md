# Open Hindi Contemporary Version

## License Information

**Open Hindi Contemporary Version** is based on and adapted from: _Hindi Contemporary Version Bible_, [Biblica, Inc](https://www.biblica.com/), 2019, which is licensed under a [CC BY-SA 4.0 license](https://creativecommons.org/licenses/by-sa/4.0/legalcode.en).

This markdown version is provided under the same license.



--------------------------------

## 1 Timothy 1:1 (id: 354001001)

1परमेश्वर हमारे उद्धारकर्ता तथा हमारी आशा मसीह येशु की आज्ञा के अनुसार मसीह येशु के प्रेरित पौलॉस की ओर से,


## 1 Timothy 1:2 (id: 354001002)

2विश्वास में मेरे वास्तविक पुत्र तिमोथियॉस को: पिता परमेश्वर तथा हमारे प्रभु येशु मसीह की ओर से अनुग्रह, कृपा और शांति.


## 1 Timothy 1:3 (id: 354001003)

3मैंने मकेदोनिया प्रदेश जाते समय तुमसे विनती की थी कि, तुम इफ़ेसॉस नगर में ही रह जाओ और कुछ बताए हुए व्यक्तियों को चेतावनी दो कि वे न तो भरमानेवाली शिक्षा दें


## 1 Timothy 1:4 (id: 354001004)

4और न पुरानी कहानियों और अंतहीन वंशावलियों में लीन रहें. इनसे विश्वास पर आधारित परमेश्वर की योजना के उन्‍नत होने की बजाय मतभेद उत्पन्‍न होता है.


## 1 Timothy 1:5 (id: 354001005)

5हमारी आज्ञा का उद्देश्य है निर्मल हृदय से उत्पन्‍न प्रेम, शुद्ध अंतरात्मा तथा निष्कपट विश्वास.


## 1 Timothy 1:6 (id: 354001006)

6कुछ हैं, जो रास्ते से भटक कर व्यर्थ के वाद\-विवाद में फंस गए हैं.


## 1 Timothy 1:7 (id: 354001007)

7वे व्यवस्था के शिक्षक बनने की अभिलाषा तो करते हैं परंतु वे जो कहते हैं और जिन विषयों का वे दृढ़ विश्वासपूर्वक दावा करते हैं, स्वयं ही उन्हें नहीं समझते.


## 1 Timothy 1:8 (id: 354001008)

8हमें यह मालूम है कि व्यवस्था भली है—यदि इसका प्रयोग उचित रीति से किया जाए.


## 1 Timothy 1:9 (id: 354001009)

9इस सच्चाई के प्रकाश में कि व्यवस्था का बनाया जाना धर्मियों के लिए नहीं परंतु अधर्मी, निरंकुश, दुराचारी, पापी, अपवित्र, ठग, माता\-पिता के घात करनेवाले, हत्यारे,


## 1 Timothy 1:10 (id: 354001010)

10व्यभिचारी, समलैंगिक, अपहरण करनेवाले, झूठ बोलनेवाले, झूठे गवाह तथा शेष सब कुछ के लिए किया गया है, जो निर्मल उपदेश के विरोध में है.


## 1 Timothy 1:11 (id: 354001011)

11वह धन्य परमेश्वर के गौरवान्वित ईश्वरीय सुसमाचार के अनुसार है, जो मुझे सौंपी गई है.


## 1 Timothy 1:12 (id: 354001012)

12मैं हमारे प्रभु येशु मसीह के प्रति, जिन्होंने मुझे सामर्थ्य प्रदान किया है, धन्यवाद करता हूं कि उन्होंने मुझे विश्वासयोग्य समझा और अपनी सेवा में चुना.


## 1 Timothy 1:13 (id: 354001013)

13हालांकि पहले मैं परमेश्वर की निंदा करनेवाला था, अत्याचारी तथा अधर्मी था किंतु मुझ पर कृपा की गई क्योंकि अपनी अज्ञानता में उनमें अविश्वास के कारण मैंने यह सब किया था.


## 1 Timothy 1:14 (id: 354001014)

14मसीह येशु में हमारे प्रभु का बहुत अधिक अनुग्रह विश्वास और प्रेम के साथ मुझ पर हुआ.


## 1 Timothy 1:15 (id: 354001015)

15यह बात सच है, जो हर प्रकार से मानने योग्य है: मसीह येशु पापियों के उद्धार के लिए संसार में आए. इनमें सबसे बड़ा पापी मैं हूं.


## 1 Timothy 1:16 (id: 354001016)

16किंतु मुझ पर कृपा इसलिये हुई कि मुझ बड़े पापी में मसीह येशु आदर्श के रूप में अपनी पूरी सहनशीलता का प्रमाण उनके हित में प्रस्तुत करें, जो अनंत जीवन के लिए उनमें विश्वास करेंगे.


## 1 Timothy 1:17 (id: 354001017)

17सनातन राजा, अविनाशी, अनदेखे तथा एकमात्र परमेश्वर का आदर और महिमा सदा\-सर्वदा होती रहे, आमेन.


## 1 Timothy 1:18 (id: 354001018)

18मेरे पुत्र, तिमोथियॉस, मैं तुम्हें यह आज्ञा तुम्हारे विषय में पहले से की गई भविष्यवाणियों के अनुसार सौंप रहा हूं कि उनकी प्रेरणा से तुम निरंतर संघर्ष कर सको,


## 1 Timothy 1:19 (id: 354001019)

19तथा विश्वास और अच्छे विवेक को थामे रखो, कुछ ने जिसकी उपेक्षा की और अपने विश्वास का सर्वनाश कर बैठे.


## 1 Timothy 1:20 (id: 354001020)

20ह्यूमैनेऑस तथा अलेक्सान्दरॉस इन्हीं में से हैं, जिन्हें मैंने शैतान को सौंप दिया है कि उन्हें परमेश्वर\-निंदा न करने का पाठ सिखा दिया जाए.


## 1 Timothy 2:1 (id: 354002001)

1इसलिये सबसे पहली विनती यह है कि सभी के लिए विनती, प्रार्थनाएं, दूसरों के लिए प्रार्थनाएं और धन्यवाद प्रस्तुत किए जाएं,


## 1 Timothy 2:2 (id: 354002002)

2राजाओं तथा अधिकारियों के लिए कि हमारा जीवन सम्मान तथा परमेश्वर की भक्ति में शांति और चैन से हो.


## 1 Timothy 2:3 (id: 354002003)

3यह परमेश्वर, हमारे उद्धारकर्ता को प्रिय तथा ग्रहण योग्य है,


## 1 Timothy 2:4 (id: 354002004)

4जिनकी इच्छा है कि सभी मनुष्यों का उद्धार हो तथा वे सच को उसकी भरपूरी में जानें.


## 1 Timothy 2:5 (id: 354002005)

5परमेश्वर एक ही हैं तथा परमेश्वर और मनुष्यों के मध्यस्थ भी एक ही हैं—देहधारी मसीह येशु,


## 1 Timothy 2:6 (id: 354002006)

6जिन्होंने स्वयं को सबके छुटकारे के लिए बलिदान कर दिया—ठीक समय पर प्रस्तुत एक सबूत.


## 1 Timothy 2:7 (id: 354002007)

7इसी उद्देश्य के लिए मेरा चुनाव प्रचारक और प्रेरित के रूप में अन्यजातियों में विश्वास और सच्चाई की शिक्षा देने के लिए किया गया. मैं सच कह रहा हूं—झूठ नहीं.


## 1 Timothy 2:8 (id: 354002008)

8मैं चाहता हूं कि हर जगह सभाओं में पुरुष, बिना क्रोध तथा विवाद के, परमेश्वर को समर्पित हाथों को ऊपर उठाकर प्रार्थना किया करें.


## 1 Timothy 2:9 (id: 354002009)

9इसी प्रकार स्त्रियों का संवारना समय के अनुसार हो—शालीनता भरा तथा विवेकशील—सिर्फ बाल\-सजाने तथा स्वर्ण, मोतियों या कीमती वस्त्रों से नहीं,


## 1 Timothy 2:10 (id: 354002010)

10परंतु अच्छे कामों से, जो परमेश्वर भक्त स्त्रियों के लिए उचित है.


## 1 Timothy 2:11 (id: 354002011)

11स्त्री, मौन रहकर पूरी अधीनता में शिक्षा ग्रहण करे.


## 1 Timothy 2:12 (id: 354002012)

12मेरी ओर से स्त्री को पुरुष पर प्रभुता जताने और शिक्षा देने की आज्ञा नहीं है. वह मौन रहे.


## 1 Timothy 2:13 (id: 354002013)

13क्योंकि आदम की सृष्टि हव्वा से पहले हुई थी.


## 1 Timothy 2:14 (id: 354002014)

14छल आदम के साथ नहीं परंतु स्त्री के साथ हुआ, जो आज्ञा न मानने की अपराधी हुई.


## 1 Timothy 2:15 (id: 354002015)

15किंतु स्त्रियां संतान पैदा करने के द्वारा उद्धार प्राप्‍त करेंगी—यदि वे संयम के साथ विश्वास, प्रेम तथा पवित्रता में स्थिर रहती हैं.


## 1 Timothy 3:1 (id: 354003001)

1यह बात विश्वासयोग्य है: यदि किसी व्यक्ति में अध्यक्ष पद की इच्छा है, यह एक उत्तम काम की अभिलाषा है.


## 1 Timothy 3:2 (id: 354003002)

2इसलिये आवश्यक है कि अध्यक्ष प्रशंसनीय, एक पत्नी का पति, संयमी, विवेकी, सम्मान योग्य, अतिथि\-सत्कार करनेवाला तथा निपुण शिक्षक हो,


## 1 Timothy 3:3 (id: 354003003)

3वह पीनेवाला, झगड़ालू, अधीर, विवादी तथा पैसे का लालची न हो.


## 1 Timothy 3:4 (id: 354003004)

4वह अपने परिवार का उत्तम प्रबंधक हो. संतान पर उसका गरिमा से भरा अनुशासन हो.


## 1 Timothy 3:5 (id: 354003005)

5(यदि कोई व्यक्ति अपने परिवार का ही प्रबंध करना नहीं जानता तो भला वह परमेश्वर की कलीसिया की देखरेख किस प्रकार कर पाएगा?)


## 1 Timothy 3:6 (id: 354003006)

6वह नया शिष्य न हो कि वह अहंकारवश शैतान के समान दंड का भागी न हो जाए.


## 1 Timothy 3:7 (id: 354003007)

7यह भी आवश्यक है कि कलीसिया के बाहर भी वह सम्मान योग्य हो कि वह बदनामी तथा शैतान के जाल में न पड़ जाए.


## 1 Timothy 3:8 (id: 354003008)

8इसी प्रकार आवश्यक है कि दीकन भी गंभीर तथा निष्कपट हों. मदिरा पान में उसकी रुचि नहीं होनी चाहिए, न नीच कमाई के लालची.


## 1 Timothy 3:9 (id: 354003009)

9वे निर्मल मन में विश्वास का भेद सुरक्षित रखें.


## 1 Timothy 3:10 (id: 354003010)

10परखे जाने के बाद प्रशंसनीय पाए जाने पर ही उन्हें दीकन पद पर चुना जाए.


## 1 Timothy 3:11 (id: 354003011)

11इसी प्रकार, उनकी पत्नी भी गंभीर हों, न कि गलत बातें करने में लीन रहनेवाली—वे हर एक क्षेत्र में व्यवस्थित तथा विश्वासयोग्य हों.


## 1 Timothy 3:12 (id: 354003012)

12दीकन एक पत्नी का पति हो तथा अपनी संतान और परिवार के अच्छे प्रबंध करनेवाले हों.


## 1 Timothy 3:13 (id: 354003013)

13जिन्होंने दीकन के रूप में अच्छी सेवा की है, उन्होंने अपने लिए अच्छा स्थान बना लिया है तथा मसीह येशु में अपने विश्वास के विषय में उन्हें दृढ़ निश्चय है.


## 1 Timothy 3:14 (id: 354003014)

14तुम्हारे पास शीघ्र आने की आशा करते हुए भी मैं तुम्हें यह सब लिख रहा हूं,


## 1 Timothy 3:15 (id: 354003015)

15कि यदि मेरे आने में देरी हो ही जाए तो भी तुम्हें इसका अहसास हो कि परमेश्वर के परिवार में, जो जीवित परमेश्वर की कलीसिया तथा सच्चाई का स्तंभ व नींव है, किस प्रकार का स्वभाव करना चाहिए.


## 1 Timothy 3:16 (id: 354003016)

16संदेह नहीं है कि परमेश्वर की भक्ति का भेद गंभीर है: वह, जो मनुष्य के शरीर में प्रकट किए गए, पवित्र आत्मा में उनकी परख हुई, वह स्वर्गदूतों द्वारा पहचाने गए, राष्ट्रों में उनका प्रचार किया गया, संसार में रहते हुए उनमें विश्वास किया गया तथा वह महिमा में ऊपर उठा लिए गए.


## 1 Timothy 4:1 (id: 354004001)

1पवित्र आत्मा का स्पष्ट कथन यह है कि अंत के समय में कुछ व्यक्ति विश्वास का त्याग कर देंगे और वे धूर्त आत्माओं तथा दुष्टात्माओं की शिक्षाओं पर मन लगाएंगे.


## 1 Timothy 4:2 (id: 354004002)

2यह उन झूठे मनुष्यों के दिखावे की शिक्षाओं के कारण होगा, जिनके विवेक में मानो जलते हुए लोहे से मुहर लगा दी गई हों.


## 1 Timothy 4:3 (id: 354004003)

3ये वे हैं, जो विवाह करने से रोकते हैं, भोजन पदार्थों को भी त्यागने की मांग करते हैं, जिन्हें परमेश्वर ने विश्वासियों और सच्चाई को जानने वाले व्यक्तियों की भलाई के लिए इसलिये बनाया है कि धन्यवाद के साथ मिलजुल कर खाया जाएं.


## 1 Timothy 4:4 (id: 354004004)

4परमेश्वर की बनाई हुई हर एक वस्तु अच्छी है, कोई भी वस्तु अस्वीकार करने योग्य नहीं—यदि उसे धन्यवाद के साथ स्वीकार किया जाएं,


## 1 Timothy 4:5 (id: 354004005)

5क्योंकि वह परमेश्वर के वचन तथा प्रार्थना द्वारा शुद्ध की जाती है.


## 1 Timothy 4:6 (id: 354004006)

6विश्वासी भाई बहनों को इन बातों का अहसास कराने के द्वारा तुम स्वयं को मसीह येशु का आदर्श सेवक साबित करोगे, जिसका पोषण निरंतर विश्वास के वचन तथा अच्छे उपदेशों की बातों के द्वारा होता है, जिसका तुम पालन करते आए हो.


## 1 Timothy 4:7 (id: 354004007)

7सांसारिक तथा काल्पनिक कथाओं से दूर रहो, इसके विपरीत तुम अपने आपको परमेश्वर की भक्ति के लिए अनुशासित कर लो.


## 1 Timothy 4:8 (id: 354004008)

8शारीरिक व्यायाम सिर्फ थोड़े लाभ का है जबकि परमेश्वर भक्ति का लाभ सब बातों में है क्योंकि वह जीवन का आश्वासन देती है—इस समय और आनेवाले जीवन, दोनों का.


## 1 Timothy 4:9 (id: 354004009)

9यह बात सच है, जो हर प्रकार से मानने योग्य है:


## 1 Timothy 4:10 (id: 354004010)

10हम उसी के लिए परिश्रम तथा संघर्ष करते हैं क्योंकि हमने अपनी आशा जीवित परमेश्वर पर लगाई है, जो सब मनुष्यों के उद्धारकर्ता हैं, विशेषकर उनके, जो विश्वास करते हैं.


## 1 Timothy 4:11 (id: 354004011)

11तुम्हारे आदेशों और शिक्षाओं के विषय ये ही हों.


## 1 Timothy 4:12 (id: 354004012)

12तुलना में कम आयु के कारण कोई तुम्हें तुच्छ न समझे परंतु बातचीत, स्वभाव, प्रेम, विश्वास तथा पवित्रता में मसीह के विश्वासियों का आदर्श बनो.


## 1 Timothy 4:13 (id: 354004013)

13मेरे वहां पहुंचने तक पवित्र शास्त्र के सार्वजनिक रीति से पढ़ने, उपदेश तथा शिक्षा पाने में लीन रहो.


## 1 Timothy 4:14 (id: 354004014)

14अंदर बसे हुए पवित्र आत्मा द्वारा दी गई क्षमता की उपेक्षा न करो, जो तुम्हें भविष्यवाणी के द्वारा उस समय प्रदान की गई, जब कलीसिया के पुरनियों ने तुम पर हाथ रखे.


## 1 Timothy 4:15 (id: 354004015)

15इन निर्देशों पर विशेष ध्यान दो, इनमें लीन हो जाओ कि तुम्हारी उन्‍नति सब पर प्रकट हो जाए.


## 1 Timothy 4:16 (id: 354004016)

16अपने जीवन और शिक्षा का पूरी शक्ति से ध्यान रखो. इसमें लगातार चौकस रहो क्योंकि तुम ऐसा करने के द्वारा दोनों का उद्धार निश्चित करोगे—स्वयं अपना तथा अपने सुननेवालों का.


## 1 Timothy 5:1 (id: 354005001)

1अपने से अधिक उम्र के व्यक्ति को अपमान के भाव से न डांटो किंतु उसे पिता मानकर उससे विनती करो. अपने से कम उम्र के व्यक्ति को भाई,


## 1 Timothy 5:2 (id: 354005002)

2अधिक उम्र की स्त्रियों को माता तथा कम उम्र की स्त्रियों को निर्मल भाव से बहन मानो.


## 1 Timothy 5:3 (id: 354005003)

3असमर्थ विधवाओं का सम्मान करो.


## 1 Timothy 5:4 (id: 354005004)

4परंतु यदि किसी विधवा के पुत्र\-पौत्र हों तो वे सबसे पहले अपने ही परिवार के प्रति अपने कर्तव्य\-पालन द्वारा परमेश्वर के भक्त होना सीखें तथा अपने माता\-पिता के उपकारों का फल दें क्योंकि परमेश्वर को यही भाता है.


## 1 Timothy 5:5 (id: 354005005)

5वह, जो वास्तव में विधवा है तथा जो अकेली रह गई है, परमेश्वर पर ही आश्रित रहती है और दिन\-रात परमेश्वर से विनती तथा प्रार्थना करने में लवलीन रहती है.


## 1 Timothy 5:6 (id: 354005006)

6पर वह विधवा, जिसकी जीवनशैली निर्लज्जता भरी है, जीते जी मरी हुई है.


## 1 Timothy 5:7 (id: 354005007)

7तुम उन्हें ऊपर बताए गए निर्देश भी दो कि वे निर्दोष रहें.


## 1 Timothy 5:8 (id: 354005008)

8यदि कोई अपने परिजनों, विशेषकर अपने परिवार की चिंता नहीं करता है, उसने विश्वास का त्याग कर दिया है और वह अविश्वासी व्यक्ति से भी तुच्छ है.


## 1 Timothy 5:9 (id: 354005009)

9उसी विधवा का पंजीकरण करो जिसकी आयु साठ वर्ष से अधिक हो तथा जिसका एक ही पति रहा हो;


## 1 Timothy 5:10 (id: 354005010)

10जो अपने भले कामों के लिए सुनाम हो; जिसने अपनी संतान का उत्तम पालन पोषण किया हो; आतिथ्य सत्कार किया हो; पवित्र लोगों के चरण धोए हों; दीन\-दुःखियों की सहायता की हो तथा सब प्रकार के भले कामों में लीन रही हो.


## 1 Timothy 5:11 (id: 354005011)

11तुलना में कम आयु की विधवाओं के नाम न लिखना क्योंकि काम\-वासना प्रबल होने पर वे मसीह से दूर हो दूसरे विवाह की कामना करने लगेंगी.


## 1 Timothy 5:12 (id: 354005012)

12न्याय\-दंड ही उनकी नियति होगी क्योंकि उन्होंने पंजीकरण से संबंधित अपनी पूर्व शपथ तोड़ दी है.


## 1 Timothy 5:13 (id: 354005013)

13इसके अलावा वे आलसी रहने लगती हैं तथा घर\-घर घूमा करती हैं. वे न केवल आलसी रहती हैं परंतु बाकियों के कामों में हस्तक्षेप करती तथा दूसरों की बुराई में आनंद लेती हैं, तथा वे बातें बोलती है, जो उन्हें नहीं बोलनी चाहिये.


## 1 Timothy 5:14 (id: 354005014)

14इसलिये मैं चाहता हूं कि कम आयु की विधवाएं विवाह करें, संतान पैदा करें, गृहस्थी सम्भालें तथा विरोधियों को निंदा का कोई अवसर न दें.


## 1 Timothy 5:15 (id: 354005015)

15कुछ हैं, जो पहले ही मुड़कर शैतान की शिष्य बन चुकी हैं.


## 1 Timothy 5:16 (id: 354005016)

16यदि किसी विश्वासी परिवार में आश्रित विधवाएं हैं तो वही उसकी सहायता करे कि उसका बोझ कलीसिया पर न पड़े, कि कलीसिया ऐसों की सहायता कर सके, जो वास्तव में असमर्थ हैं.


## 1 Timothy 5:17 (id: 354005017)

17जो कलीसिया के प्राचीन अपनी ज़िम्मेदारी का कुशलतापूर्वक निर्वाह करते हैं, वे दुगने सम्मान के अधिकारी हैं विशेषकर वे, जो वचन सुनाने में तथा शिक्षा देने के काम में परिश्रम करते हैं.


## 1 Timothy 5:18 (id: 354005018)

18पवित्र शास्त्र का लेख है, “दांवनी करते बैल के मुख को मुखबन्धनी न बांधना,” तथा “मज़दूर अपने मज़दूरी का हकदार है.”


## 1 Timothy 5:19 (id: 354005019)

19किसी भी कलीसिया\-प्राचीन के विरुद्ध दो या तीन गवाहों के बिना कोई भी आरोप स्वीकार न करो.


## 1 Timothy 5:20 (id: 354005020)

20वे, जो पाप में लीन हैं, सबके सामने उनकी उल्लाहना करो, जिससे कि अन्य लोगों में भय रहे.


## 1 Timothy 5:21 (id: 354005021)

21मैं परमेश्वर, मसीह येशु तथा चुने हुए स्वर्गदूतों के सामने तुम्हें यह ज़िम्मेदारी सौंपता हूं कि बिना किसी पक्षपात के इन आदेशों का पालन करो. पक्षपात के भाव में कुछ भी न किया जाए.


## 1 Timothy 5:22 (id: 354005022)

22किसी को दीक्षा देने में उतावली न करो. अन्यों के पाप में सहभागी न हो जाओ. स्वयं को पवित्र बनाए रखो.


## 1 Timothy 5:23 (id: 354005023)

23अब से सिर्फ जल ही तुम्हारा पेय न रहे परंतु अपने उदर तथा बार\-बार हो रहे रोगों के कारण थोड़ी मात्रा में दाखरस का सेवन भी करते रहना.


## 1 Timothy 5:24 (id: 354005024)

24कुछ व्यक्तियों के पाप प्रकट हैं और उनके पाप पहले ही न्याय\-प्रक्रिया तक पहुंच जाते हैं, पर शेष के उनके पीछे\-पीछे आते हैं.


## 1 Timothy 5:25 (id: 354005025)

25इसी प्रकार अच्छे काम भी प्रकट हैं और जो नहीं हैं, वे छिपाए नहीं जा सकते.


## 1 Timothy 6:1 (id: 354006001)

1वे सभी दास, जो दासत्व के जूए में जुते हुए हैं, अपने\-अपने स्वामियों को सब प्रकार से आदरयोग्य समझें जिससे कि हमारे परमेश्वर की प्रतिष्ठा तथा हमारी शिक्षा प्रशंसनीय बनी रहे.


## 1 Timothy 6:2 (id: 354006002)

2जिनके स्वामी विश्वासी हैं, वे अपने स्वामियों का अपमान न करें कि अब तो वे उनके समान साथी विश्वासी हैं. वे अब उनकी सेवा और भी अधिक मन लगाकर करें क्योंकि वे, जो सेवा से लाभ उठा रहे हैं, साथी विश्वासी तथा प्रिय हैं. उन्हें इन्हीं सिद्धांतों की शिक्षा दो तथा इनके पालन की विनती करो.


## 1 Timothy 6:3 (id: 354006003)

3यदि कोई इससे अलग शिक्षा देता है तथा हमारे प्रभु येशु मसीह के यथार्थ संदेश तथा परमेश्वर की भक्ति की शिक्षा से सहमत नहीं होता,


## 1 Timothy 6:4 (id: 354006004)

4वह अभिमानी है, अज्ञानी है तथा उसे बिना मतलब के वाद\-विवाद व शब्दों के युद्ध का रोग है, जिसके परिणामस्वरूप जलन, झगड़े, दूसरों की बुराई, बुरे संदेह


## 1 Timothy 6:5 (id: 354006005)

5तथा बिगड़ी हुई बुद्धि और सच से अलग व्यक्तियों में व्यर्थ झगड़े उत्पन्‍न हो जाते है. ये वे हैं, जो परमेश्वर की भक्ति को कमाई का साधन समझते हैं.


## 1 Timothy 6:6 (id: 354006006)

6परंतु संतोष भरी परमेश्वर की भक्ति स्वयं में एक अद्भुत धन है


## 1 Timothy 6:7 (id: 354006007)

7क्योंकि हम इस संसार में कुछ भी लेकर नहीं आए हैं, इसलिये हम यहां से कुछ ले जा भी न सकेंगे.


## 1 Timothy 6:8 (id: 354006008)

8हम इसी में संतुष्ट रहेंगे कि हमारे पास भोजन तथा वस्त्र हैं.


## 1 Timothy 6:9 (id: 354006009)

9जो धनी बनने के अभिलाषी हैं, वे परीक्षा, फंदें और अनेक मूर्खता भरे व हानिकारक लालसाओं में पड़ जाते हैं, जो उन्हें पतन और विनाश के गर्त में ले डुबाती हैं.


## 1 Timothy 6:10 (id: 354006010)

10धन का लालच हर एक प्रकार की बुराई की जड़ है. कुछ इसी लालच में विश्वास से भटक गए तथा इसमें उन्होंने स्वयं को अनेक दुःखों से छलनी कर लिया है.


## 1 Timothy 6:11 (id: 354006011)

11परंतु तुम, जो परमेश्वर के सेवक हो, इन सबसे दूर भागो तथा सच्चाई, परमेश्वर भक्ति, विश्वास, प्रेम, धीरज तथा विनम्रता का पीछा करो.


## 1 Timothy 6:12 (id: 354006012)

12अपने विश्वास का कठिन संघर्ष करो, उस अनंत जीवन को थामे रखो, जिसके लिए परमेश्वर ने तुम्हें बुलाया और जिसे तुमने अनेक गवाहों के सामने अंगीकार किया है.


## 1 Timothy 6:13 (id: 354006013)

13सारी सृष्टि के पिता तथा मसीह येशु को, जो पोन्तियॉस पिलातॉस के सामने अच्छे गवाह साबित हुए, उपस्थित जानकर मैं तुम्हें निर्देश देता हूं:


## 1 Timothy 6:14 (id: 354006014)

14हमारे प्रभु येशु मसीह के दोबारा आगमन तक इस आज्ञा को निष्कलंक और निर्दोष बनाए रखो,


## 1 Timothy 6:15 (id: 354006015)

15जो ठीक समय पर परमेश्वर के द्वारा पूरा होगा—परमेश्वर, जो धन्य व एकमात्र अधिपति, राजाओं के राजा और प्रभुओं के प्रभु हैं,


## 1 Timothy 6:16 (id: 354006016)

16सिर्फ वही अमर्त्य हैं, जिनका वास अपार ज्योति में है. जिन्हें किसी ने न तो कभी देखा है और न ही देख सकता है. उनकी महिमा और प्रभुता निरंतर रहे. आमेन.


## 1 Timothy 6:17 (id: 354006017)

17संसार के धनवानों को आदेश दो कि वे घमंड न करें और अपनी आशा नाशमान धन पर नहीं, परंतु परमेश्वर पर रखें, जो हमारे उपभोग की हर एक वस्तु बहुतायत में देते हैं.


## 1 Timothy 6:18 (id: 354006018)

18उन्हें भले काम करने, अच्छे कामों का धनी हो जाने तथा दान देनेवाले व उदार बनने की आज्ञा दो.


## 1 Timothy 6:19 (id: 354006019)

19इस प्रकार वे इस धन का खर्च अपने आनेवाले जीवन की नींव के लिए करेंगे कि वे उस जीवन को, जो वास्तविक है, थामे रह सकें.


## 1 Timothy 6:20 (id: 354006020)

20तिमोथियॉस, उस धरोहर की रक्षा करो, जो तुम्हें सौंपी गई है. जो बातें आत्मिक नहीं, व्यर्थ बातचीत और उन बातों के ज्ञान से उपजे विरोधी तर्कों से दूर रहो,


## 1 Timothy 6:21 (id: 354006021)

21जिसे स्वीकार कर अनेक अपने मूल विश्वास से भटक गए. तुम पर अनुग्रह होता रहे.


